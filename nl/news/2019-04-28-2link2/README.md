---
title: "Dodona @ 2LinK2"
description: "Dodona @ 2LinK2 congres over computationeel denken"
permalink: '/news/:year/:month/:day/:slug'
date: "2019-04-28"
---

<NewsHeader :title="$frontmatter.title" :date="$frontmatter.date" lang="nl" />

Op **donderdag 13 juni 2019** organiseert [2LinK2](http://2link2.be/index.php) in Gent (België) haar [eerste congres](http://2link2.be/congres/) voor leraren informatica en STEM met **computationeel denken** als hoofdthema. Samen met Dominiek Vandewalle (College Waregem) en Alex Bervoets (Atheneum De Ring, Leuven) – twee leerkrachten uit het secundair onderwijs – geeft team Dodona er een interactieve workshop voor leerkrachten die willen kennismaken met [Dodona](https://dodona.ugent.be/) als online leeromgeving om te leren programmeren. Benieuwd om deze leeromgeving te verkennen of op zoek naar praktische tips en praktijkvoorbeelden om er in het secundair onderwijs mee aan de slag te gaan? Schrijf je dan in voor de 2LinK2 conferentie. We kijken er alvast naar uit om je daar te ontmoeten.  

![2link2](./flyer.jpg)

> ## Dodona: een online co-teacher om te leren programmeren
>   
> Charlotte Van Petegem (Universiteit Gent), Dominiek Vandewalle (College Waregem), Alex Bervoets (Atheneum De Ring, Leuven), Bart Mesuere (Universiteit Gent), Peter Dawyndt (Universiteit Gent)  
>   
> ### Inleiding  
>   
> Dodona ([dodona.ugent.be](https://dodona.ugent.be/)) is een **online leeromgeving om te leren programmeren**. Het platform ondersteunt verschillende programmeertalen en wordt gratis ter beschikking gesteld van scholen als ondersteuning voor hun programmeerlessen.  
>   
> Leerlingen melden zich aan via de **Office 365 of Smartschoolaccount** van hun school, schrijven zich in voor cursussen en kiezen uit honderden verschillende oefeningen. Ze gebruiken de ingebouwde editor om oplossingen in te dienen en krijgen al na enkele seconden **automatisch gegenereerde feedback** te zien. Met die feedback gaan ze aan de slag om hun oplossing bij te sturen of verder te verfijnen. Ze kunnen op elk moment hun **voortgang doorheen een cursus** en nakende **deadlines voor het indienen van oplossingen** zien.  
>   
> Leerkrachten kunnen onbeperkt cursussen aanmaken waarin ze een **leerpad uitstippelen met oefeningen voor een bepaalde doelgroep**. Hiervoor putten ze uit zorgvuldig uitgewerkte oefeningen met wisselende moeilijkheidsgraad. Ze kunnen **eigen oefeningen** aan Dodona toevoegen en kunnen die ook delen met hun collega’s als ze dat willen. Via **learning analytics** kunnen ze constant de voortgang van alle leerlingen in hun cursussen in het oog houden, zowel individueel als in groep.  
>   
> ### Inhoud
>   
> Twee leerkrachten die Dodona in het secundair onderwijs gebruiken als ondersteuning voor hun programmeerlessen laten je interactief alle facetten van de leeromgeving verkennen. Breng dus alvast je **eigen laptop** mee naar deze hands-on workshop.  
>   
> Bij aanvang kruip je in de rol van leerling om de mogelijkheden van het platform door hun ogen te bekijken. Zo ervaar je zelf de meerwaarde van een **online co-teacher** die **onmiddellijk feedback** geeft op oplossingen die je indient voor programmeeropdrachten. Je zal snel merken dat deze feedback verschillende vormen aanneemt, waarmee je aan de slag kan gaan **om bugs op te sporen en te remediëren**.  
>   
> Daarna leer je als leerkracht in een mum van tijd een **eigen cursus op te bouwen** en naar je hand te zetten. Zo neem je van de workshop een gepersonaliseerde cursus mee naar school, **die je ook effectief met jouw leerlingen kan gebruiken**. In aanloop naar de workshop koppelt het ontwikkelingsteam achter Dodona immers de Office 365 of Smartschoolaccounts van jouw school aan Dodona (laat ons gerust op voorhand weten als jouw school een andere service gebruikt om accounts te beheren).  
>   
> ### Contactgegevens
>   
> e-mail: [dodona@ugent.be](mailto:dodona@ugent.be)  
> contactformulier: [https://dodona.ugent.be/nl/contact/](https://dodona.ugent.be/nl/contact/)
